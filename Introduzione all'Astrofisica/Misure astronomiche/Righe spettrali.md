Le **righe** o **linee spettrali** sono bande di luce in un intervallo ristretto di lunghezze d'onda in cui il flusso è considerevolmente più basso o più alto. Nel primo caso si parla di **righe di assorbimento**; nel secondo di **righe di emissione**. Nel grafico del flusso si vedono come valli o picchi nella funzione, o come righe più scure o chiare se visualizzate come spettro arcobaleno.

Le linee di assorbimento accadono quando ho una sorgente calda che sto osservando e nel mezzo c'è uno stato di materia non completamente opaca e non completamente ionizzata che sta assorbendo la luce. In genere, ci sono due modi per assorbire la luce (cioè energia):
1. **Assorbimento**: il fotone viene assorbito da un elettrone, che passa ad uno stato quantistico eccitato. Se la densità è sufficientemente alta, l'atomo colpisce a breve un altro atomo, diseccitandosi collisionalmente tramutando l'energia in energia cinetica.
2. **Scattering**: l'atomo eccitato si diseccita radiativamente, ridirigendo il fotone in una direzione casuale in un angolo solido.
Può succedere anche l'effetto contrario, ossia *linee di emissione*, per le stesse ragioni, ma al contrario. Inoltre, le linee di emissione possono anche essere causate da **fluorescenza**.

Il centro di una riga spettrale coincide con una transizione atomica ben precisa, traslata di una certa quantità $\Delta\lambda$. Tale spostamento è spiegabile in funzione dell'[[effetto Doppler]]. Nel caso di velocità non relativistiche ($v\ll c$) si ha
$$z=\frac{\Delta\lambda}{\lambda}\simeq\frac{v}{c}$$
La quantità $z$ viene chiamata **[[redshift]]** nel caso lo spostamento sia verso il rosso (aumento di $\lambda$) o **blueshift** nel caso contrario.

Si definisce **larghezza equivalente** (EW) di una riga di assorbimento come la larghezza di quella riga che, assorbendo tutti i fotoni del continuo in un intervallo $\Delta\lambda$ e nessun fotone al di fuori di esso, produca esattamente lo stesso assorbimento (in termini di energia) della riga in questione. Nel caso di righe di emissione, si usa la larghezza che produce lo stesso eccesso di energia. La EW non è una grande misura perché non tiene conto della profondità della riga. Un'altra quantità più utile è la *Full-Width Half-Maximum* (FWHM), dove si misura la larghezza della banda a metà del massimo di assorbimento/emissione. La EW è comunque usata perché richiede meno dati ed è più resistente a rumore e imprecisioni.

![[Schema righe spettrali|80%|center]]

### Allargamento delle righe
Misurare *esattamente* una riga di assorbimento è impossibile per diversi motivi:
1. **Allargamento naturale**: la banda è $\frac{\Delta\lambda}{\lambda}=\frac{v}{c}$, ossia misurare $\Delta\lambda$ ci richiede di misurare la velocità di una particella. Per la [[disuguaglianza di Heisenberg]], è impossibile farlo con precisione arbitraria, quindi ci sarà necessariamente un errore. Ciò significa che è impossibile misurare una riga come, appunto, una riga, bensì saranno dei picchi o delle valli nello spettro con una loro dispersione.
2. **Allargamento termico**: i moti caotici delle particelle che compongono gas caldi come le [[stella|stelle]] causano variazioni di lunghezza d'onda per effetto Doppler. In un gas a temperatura $T$ di molecole di massa $Am_{p}$, con $A$ la massa atomica e $m_{p}$ quella del protone, esse si muovono a $$v\sim\sqrt{\frac{kT}{Am_{p}}}$$e la lunghezza d'onda della transizione va riferita al sistema di riferimento dell'atomo in moto, quindi i fotoni emessi mostreranno un certo redshift.
3. **Allargamento di pressione/collisione**: gli elettroni in stelle dense sono talmente vicini da loro che le interazioni con gli elettroni vicini causano modifiche nei loro livelli di energia.
4. **Allargamento per micro- e macro-turbolenze**: i moti turbolenti, sia su piccola che grande scala, dei gas, in genere sulle superfici delle stelle, causano un effetto Doppler, quindi sia blueshift che redshift. Paragonabili agli effetti termici.
5. **Allargamento per rotazione stellare**: la rotazione fa si che metà della stella si stia allontanando da noi (e quindi produca redshift), mentre l'alta metà si avvicina (producendo blueshift). Più veloce è la rotazione, più forte è l'allargamento. C'è inoltre un legame biunivoco tra allargamento e distanza dall'asse di rotazione.
6. **Allargamento per venti stellari**: stelle che emettono forti venti stellari causano allargamenti sempre per effetto Doppler. Il gas che si muove verso l'osservatore causa blueshift e quella che si allontana causa redshift. Il profilo creato da questo allargamento è caratteristico e prende il nome di *P-Cygni*, dal nome della stella esemplare di questo fenomeno.
7. **Allargamento per moti stellari**: cluster di stelle (stelle fisicamente vicine fra loro nello spazio, vedi Pleiadi) molto lontani appaiono a noi come punti singoli. Alcune stelle nel cluster possono muoversi verso di noi (blueshift), altre lontane da noi (redshift) e la combinazione di questi moti è a sua volta una causa di allargamento. L'effetto è molto diverso se il moto è ordinato (come in una [[galassia]] a spirale) o disordinato (come in una galassia ellittica).
8. **Allargamento di moti di gas caldi**: (questo ha solo a che fare con linee di emissione). I [[quasar]] e in generale molti [[Nucleo galattico attivo|AGN]] eiettano gas a velocità estreme (anche $\sim10,000$km/s) che causano distorsioni nello spettro per effetto Doppler.
9. **Effetto Zeeman**: di norma gli elettroni hanno stati energetici ben definiti. Quando si trovano in un campo magnetico, uno stato si "spezza" in tre stati vicini fra loro. Si nota dunque un fenomeno chiamato *Zeeman splitting*, dove la riga diventa tre righe una vicina all'altra.
