Un **Nucleo Galattico Attivo** (AGN, *Active Galactic Nucleus*) è un nucleo di una [[galassia]] che presenta [[Introduzione all'Astrofisica/Misure astronomiche/Righe spettrali|linee di emissione]] estremamente pronunciate che non possono essere ricondotte a semplici fenomeni di formazione stellare.
## Manifestazione
La presenza di un AGN comporta la presenza di forti righe di emissioni in tutto lo spettro elettromagnetico. L'esatta manifestazione dipende da che tipo di AGN si considera.

Per quanto riguarda gli AGN radio, si notano due tipi di effetti in base alla potenza della sorgente. Gli AGN radio più potenti (**radio-loud**) si osservano come una sorgente centrale compatta osservabile nell'ottico, corrispondente al nucleo galattico, assieme a uno o due getti di onde radio che terminano in lobi estesi, Questi si estendono per distanze enormi, fino anche a $\sim1$ Mpc. D'altro canto, gli AGN deboli nel radio (**radio-quiet**), così come le [[galassia starburst|galassie starburst]] presentano un emissione centrale più debole e nessun getto radio.

Le radiogalassie sono sistemi molto interessanti dal punto di vista fisico. Ad esempio, nei lobi dei getti radio è immagazzinata energia che può raggiungere i $10^{61}$ erg ($10^{54}$ J). L'emissione radio è dovuta a [[radiazione da sincrotrone]] emessa da elettroni ultrarelativistici provenienti dal corpo centrale dell'AGN che si muovono in un campo magnetico.
## Classificazioni
### Ottica
Gli AGN vengono tipicamente classificati in base alla banda ottica in cui sono osservati. Nel visibile si hanno due classificazioni principali: una basata sulla [[luminosità]] e una basata sulla natura delle righe di emissione dello spettro ottico.

Le classi di luminosità sono le seguenti:
1. Le galassie che ospitano AGN con [[magnitudine]] maggiore di $M_{V}=-23$ sono dette **[[galassie Seyfert]]**.
2. Gli AGN con luminosità superiore sono invece detti **[[Quasi-Stellar Objects|Quasi-Stellar Objects]]** (QSO).
La differenza tra le due classi è più un artefatto storico: gli AGN molto luminosi tipicamente non venivano risolti con buona precisione, sia per la loro estrema luminosità, sia per le loro distanze, e quindi venivano equiparati a stelle, da cui il nome *QSO*. Dal punto di vista puramente fisico, non c'è nessun "salto" tra le galassie Seyfert e i QSO, fanno entrambi parte dello stesso continuo e le Seyfert sono solo a minore luminosità.

Per quanto riguarda la seconda classificazione, bisogna prima parlare della natura delle righe spettrali. Queste sono di due tipi principali e hanno entrambe la stessa origine. Si tratta di [[Introduzione all'Astrofisica/Misure astronomiche/Righe spettrali|allargamenti dovuti ai moti stellari]] e quindi dall'[[effetto Doppler]], ma si notano due categorie: alcune sono molto ampie e i moti che le producono sono stimabili nell'ordine dei $10^{4}$ km/s, mentre altre sono più strette e sono associate a moti nell'ordine dei $10^{3}$ km/s. Le prime sono quasi tutte righe permesse, sia ad alta che bassa ionizzazione, mentre le seconde possono essere sia permesse che [[Righe proibite|proibite]], anch'esse sia ad alta che bassa ionizzazione. Sapendo questo, possiamo suddividere gli AGN in tre tipi:
1. Gli **AGN di tipo 1** sono quelli che presentano entrambi i tipi di righe, sovrapposte ad uno spettro continuo nel blu e vicino UV.
2. Gli **AGN di tipo 2** presentano solo righe strette.
3. I **LINER** (*Low-Ionization Narrow Emission Region*) presentano solo righe strette a bassa ionizzazione.
Questa classifica contiene anche la luminosità: i tipi 1 sono più luminosi dei tipi 2, che sono più luminosi dei LINER. Sotto i LINER vi sono fenomeni spiegabili come formazione stellare straordinaria. In particolare, i QSO ottici sono tutti di tipo 1, mentre le galassie Seyfert sono di tipo 1 o 2. Esistono anche tipologie intermedie più precise.
### Radio
Il comportamento degli AGN è particolarmente interessante nelle lunghezze d'onda radio, dove le [[stella|stelle]] non emettono radiazioni. Questi AGN prendono il nome di **radiogalassie** e sono definite come qualunque sorgente radio extragalattica con luminosità $L_{radio}>10^{41}$ erg/s ($10^{34}$ W). In particolare, se la controparte ottica della radiogalassia è un QSO, essa si dice **[[quasar]]** (*quasi-stellar radio source*). Si usa oggi chiamare tutti i QSO *quasar*, anche se solo meno del 10% di essi è una forte sorgente radio.

Gli AGN radio-loud sono classificati come *Faranoff-Riley I* (FR I) se i getti sono entrambi visibili e non ben collimati, e i lobi sono più luminosi al centro (si dice che sono *limb darkened*). Sono classificati come *Faranoff-Riley II* (FR II) se i getti sono più collimati, uno è più visibile dell'altro (a causa del *beaming* relativistico), e i lobi sono più luminosi ai bordi. Gli FR II sono più luminosi degli FR I.
### Morfologia
Gli AGN non sono distribuiti uniformemente in galassie di ogni [[Classi galattiche|genere]]. I nuclei di Seyfert si trovano preferenzialmente nelle spirali dei primi tipi, ma non nelle ellittiche o lenticolari, mentre i LINER si trovano ovunque. I nuclei [[Galassia starburst|starburst]] sono più comuni nelle spirali di tardo tipo.