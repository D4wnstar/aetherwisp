La **relazione del piano fondamentale** è una relazione strutturale che vale per le [[Classi galattiche|galassie ellittiche]] che lega la [[Luminosità di galassie|luminosità]] al raggio effettivo e alla dispersione di velocità delle [[Stella|stelle]].

Assumiamo che valga il [[teorema del viriale]] per le galassie ellittiche e che il rapporto massa-luce $\mathcal{M}/\mathcal{L}$ della galassia sia costante. In queste condizioni, è possibile verificare che la dispersione di velocità delle stelle $\sigma_{0}$, il raggio effettivo $R_{e}$ e la brillanza superficiale media $I_{e}$ sono legate dalla relazione
$$I_{e}R_{e}\propto \sigma_{0}^{2}$$
Allora le galassie ellittiche tenderanno, nello spazio dei parametri, a stare su un piano, detto *piano fondamentale*. Misure empiriche nel visibile confermano che una relazione di questo genere sussiste, sebbene con esponenti un po' diversi: $R_{e}\propto \sigma^{1.4}I_{e}^{-0.9}$. In questo caso, il rapporto $\mathcal{M}/\mathcal{L}$ è una debole funzione della luminosità: $\mathcal{M}/\mathcal{L}\propto L^{0.2}$. Si nota che il piano fondamentale ha una bassa dispersione ed è dunque un ottimo stimatore della distanza.
### Origini
A differenza delle galassie a spirali, il moto delle stelle nelle ellittiche è disordinato e manca un disco centrale che fa da tracciante del potenziale, il che rende difficile notare gli effetti della materia oscura. Per trovare una relazione si partì invece dalla larghezza delle [[Riga spettrale|righe spettrali]], che ci permettono di stimare la dispersione di velocità delle stelle della galassia in funzione della distanza dal centro. La massa della galassia si stima usando il teorema del viriale $2K+\Omega=0$, dove $K$ in questo caso è l'energia cinetica di tutte le stelle. Si ha $K\simeq M(r)\sigma(r)^{2}/2$ e $\Omega\simeq-GM(r)^{2}/r$, dove $\sigma(r)$ è la dispersione della velocità delle stelle, misurata dalla larghezza delle righe di assorbimento della galassia. Questo si tratta di un allargamento per moti stellari, dovuto all'[[effetto Doppler]]. Allora vale
$$M(r)\simeq \frac{r\sigma(r)^{2}}{G}$$
che è una relazione analoga a quella trovata usando la velocità di rotazione in [[Massa di una galassia]], ma usando invece la dispersione. Ciò ci permette di presumere che la velocità di rotazione del disco sia simile alla dispersione di velocità delle stelle nell'alone.

Un'analisi più accurata dimostra che la cinematica delle galassie è molto complessa. Il loro schiacciamento non è causato dalla rotazione, che di solito è trascurabile, bensì dall'anisotropia della dispersione della velocità. Faber e Jackson notarono una relazione tra la dispersione di velocità e la luminosità di una galassia, ma osservarono che era molto imprecisa. Presto realizzarono che la loro relazione in realtà non era altro che una proiezione di una relazione più complessa, che chiamarono relazione del piano fondamentale.