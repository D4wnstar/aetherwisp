---
aliases:
  - AGN
  - LINER
  - radiogalassia
---
Un **nucleo galattico attivo** (AGN, *Active Galactic Nucleus*) è un nucleo di una [[Galassia]] che presenta uno [[Spettro (astrofisica)|spettro]] ottico estremamente energetico con [[Riga spettrale|linee di emissione]] molto pronunciate che non possono essere ricondotte a semplici fenomeni di [[formazione stellare]].
## Manifestazione
La presenza di un AGN comporta l'osservazione di forti righe di emissioni in tutto lo [[Spettro elettromagnetico]]. L'esatta manifestazione dipende da che tipo di AGN si considera. Una [[spectral energy decomposition|SED]] media per un AGN è

![[AGN SED model.png]]

dove si trovano tre componenti principali
- una salita nel IR e forse nel radio a dipendenza del tipo di AGN, dovuta all'emissione termica del toro oscurante molto più calda dell'ISM (~100 K)
- una salita nell'ottico e UV, detta Big Blue Bump, dovuta al disco di accrescimento, molto complicata da modellare
- una salita nel hard X e nei gamma, dovuta a [[radiazione da sincrotrone]] di [[elettrone|elettroni]] [[Lorentz transformation|ultrarelativistici]] vicino al centro

La regione in UV estremi e raggi X soft è largamente inosservabile a causa dell'assorbimento dell'idrogeno neutro sotto il [[limite di Lyman]]. Inoltre, la SED nucleare non tiene conto dei lobi radio, che hanno energie enormi e sarebbero una quarta componente a parte.
#### Linee spettrali
Tra le linee spettrali più importanti abbiamo la $H\alpha$, la $[O\ III]$ e le $K\alpha$ e $K\beta$ di fluorescenza del $\text{Fe}$. Più in generale, troviamo:
- La [[serie di Balmer]], da $H\alpha\ \lambda6563$ in poi. Utili per tracciare il moto di ISM ionizzato, dato che è composto principalmente da idrogeno.
- Linee dell'ossigeno $[O\ I]\lambda6300$, $[O\ II]\lambda3727$ e $[O\ III]\lambda5007$. La $[O\ III]$ è particolarmente utile perché emessa vicino al centro dell'AGN.
- Linee ad alta ionizzazione negli hard X come le linee del ferro $K\alpha$ e $K\beta$ come anche $HeII\ \lambda1640$, che provengono da vicino all'[[orizzonte degli eventi]] in quanto c'è bisogno di campi di radiazione UV molto forti.
- Un continuo nell'UV e ottico a causa di [[Bremmstrahlung]] e [[Diffusione di Compton]] inversa.
## Classificazioni
Esistono numerose classi di AGN per quasi ogni banda osservativa. La maggior parte di queste categorie sono artificiali, nel senso che potrebbero rappresentare lo stesso oggetto; vedi *Modello unificato* sotto.
### Ottica
Gli AGN vengono tipicamente classificati in base alla banda ottica in cui sono osservati. Nel visibile si hanno due classificazioni principali: una basata sulla [[Luminosità]] e una basata sulla natura delle righe di emissione dello spettro ottico.

Le classi di luminosità sono le seguenti:
1. Le galassie che ospitano AGN con [[Magnitudine]] nel visuale maggiore di $M_{V}=-23$ sono dette **[[Galassie Seyfert]]**.
2. Gli AGN con luminosità superiore sono invece detti **[[Quasi-Stellar Object|Quasi-Stellar Objects]]** (QSO).

La differenza tra le due classi è più un artefatto storico: gli AGN molto luminosi tipicamente non venivano risolti con buona precisione, sia per la loro estrema luminosità, sia per le loro distanze, e quindi venivano equiparati a [[stella|stelle]], da cui il nome. Dal punto di vista puramente fisico, non c'è nessun "salto" tra le galassie Seyfert e i QSO, fanno entrambi parte dello stesso continuo e le Seyfert sono solo a minore luminosità.

Per quanto riguarda la seconda classificazione, bisogna prima parlare della natura delle righe spettrali. Queste sono di due tipi principali e hanno entrambe la stessa origine. Si tratta di [[Riga spettrale#Allargamento di moti di gas caldi|allargamenti dovuti ai nubi calde]] e quindi dall'[[effetto Doppler]], ma si notano due categorie: alcune sono molto ampie e i moti che le producono sono stimabili nell'ordine dei $10^{4}$ km/s, mentre altre sono più strette e sono associate a moti nell'ordine dei $10^{3}$ km/s. Le prime sono quasi tutte righe permesse, sia ad alta che bassa [[ionizzazione]], mentre le seconde possono essere sia permesse che [[Riga proibita|proibite]], anch'esse sia ad alta che bassa ionizzazione. Sapendo questo, possiamo suddividere gli AGN in tre tipi:
1. Gli **AGN di tipo 1** sono quelli che presentano entrambi i tipi di righe, sovrapposte ad uno spettro continuo nel blu e vicino UV.
2. Gli **AGN di tipo 2** presentano solo righe strette.
3. I **LINER** (*Low-Ionization Narrow Emission Region*) presentano solo righe strette a bassa ionizzazione.

Questa classifica contiene anche la luminosità: i tipi 1 sono più luminosi dei tipi 2, che sono più luminosi dei LINER. Sotto i LINER vi sono fenomeni spiegabili come formazione stellare straordinaria. In particolare, i QSO ottici sono tutti di tipo 1, mentre le galassie Seyfert sono di tipo 1 o 2. Esistono anche tipologie intermedie più precise.
### Radio
Il comportamento degli AGN è particolarmente interessante nelle lunghezze d'onda radio, dove le [[Stella|stelle]] non emettono radiazioni.

Gli AGN radio più potenti (**radio-loud**) si osservano come una sorgente centrale compatta osservabile nell'ottico, corrispondente al nucleo galattico, assieme a uno o due getti di onde radio che terminano in lobi estesi. Questi si estendono per distanze enormi, fino anche a circa un [[parsec|megaparsec]]. D'altro canto, gli AGN deboli nel radio (**radio-quiet**), così come le [[Galassia starburst|galassie starburst]] presentano un emissione centrale più debole e nessun getto radio.

Più rigorosamente, gli AGN sono classificati come **radiogalassie** se sono una sorgente radio extragalattica con luminosità $L_{radio}>10^{41}$ erg/s ($10^{34}$ W). In particolare, se la controparte ottica della radiogalassia è un QSO, essa si dice **[[quasar]]** (*quasi-stellar radio source*). Si usa oggi chiamare tutti i QSO *quasar*, anche se solo meno del 10% di essi è una forte sorgente radio.

Gli AGN radio-loud sono ulteriormente classificati come:
1. **Faranoff-Riley I** (FR I) se i getti sono entrambi visibili e non ben collimati, e i lobi sono più luminosi al centro (si dice che sono *limb darkened*).
2. **Faranoff-Riley II** (FR II) se i getti sono più collimati, uno è più visibile dell'altro (a causa del [[beaming relativistico]]), e i lobi sono più luminosi ai bordi (*limb brightened*). Gli FR II sono più luminosi degli FR I.

Le radiogalassie sono sistemi molto interessanti dal punto di vista fisico. Ad esempio, nei lobi dei getti radio è immagazzinata energia che può raggiungere i $10^{61}$ erg ($10^{54}$ J). L'emissione radio è dovuta a [[radiazione da sincrotrone]] emessa da [[elettrone|elettroni]] [[Lorentz transformation|ultrarelativistici]] provenienti dal corpo centrale dell'AGN che si muovono in un campo magnetico.
#### Moto superluminale
È successo che nell'osservazione dei getti relativistici degli AGN radio si siano misurate velocità di molto superiori a quelle della luce.  Ciò ha fatto nascere l'idea che esistessero oggetti che superino la velocità della luce, ma è solo un'illusione dovuta a effetti relativistici.

Consideriamo una nube in movimento a velocità ultrarelativistiche $v\sim c$ che osserviamo da un terzo punto a distanza $D$. La nube si sta muovendo con un angolo di $\theta$ rispetto alla linea di vista.

![[Schema Moto superluminale|40%|center]]

Il tempo $T_{0}=t_{0}+ D/c$ è il tempo a cui osserviamo la nube nel punto 0 e $T_{1}=t_{1}+ (D-v(t_{1}-t_{0})\cos\theta)/c$ è il tempo a cui la osserviamo al punto 1. Bisogna fare attenzione al fatto che la velocità della luce è finita, non infinita. La differenza tra i due tempi è $\delta=v(t_{1}-t_{0})\sin\theta$ e dunque la velocità apparente deve essere
$$v_{opp}=\frac{\delta}{T_{1}-T_{0}}=\frac{v\sin\theta}{1-\frac{v}{c}\cos\theta}$$
Se $\theta$ è piccolo e $v\sim c$, allora $v_{app}\simeq 2c/\theta$, che è di molto superiore a $c$.
### Raggi X
Nei raggi X, l'AGN è la sorgente più potente della galassia, tipicamente molto più brillante di tutto il resto. Il suo spettro nei raggi X è anche sbilanciato verso le alte energie (gli *hard X*), diversamente dal resto dell'emissione, dominata da sistemi di [[Stella binaria|stelle binarie]], che è più *soft*. Il tipico spettro X di un AGN mostra un forte assorbimento [[Effetto fotoelettrico|fotoelettrico]] nella banda *soft X*.  Questo permette di stimare la [[densità di colonna di gas]] responsabile per l'attenuazione (in densità di idrogeno $N_{H}$) e questa si usa per classificare gli AGN X[^1]:
1. Gli **AGN X di tipo 1** hanno $N_{H}<10^{21}$ [[atomo|atomi]]/cm$^{-2}$.
2. Gli **AGN X di tipo 2** hanno $N_{H}>10^{21}$ atomi/cm$^{-2}$.
3. Un AGN con luminosità intrinseca X superiori ai $10^{44}$ erg/s è definito quasar.
4. Un AGN definito quasar che ha anche $N_{H}>10^{21}$ cm$^{-2}$ è definito **quasar di tipo 2**. Ne sono noti solo pochi nell'universo.

In genere le osservazioni degli AGN sono compiute proprio nell'*hard X* dato che l'attenuazione di questi oltre i 2 [[Elettronvolt|keV]] è relativamente piccola, il che la rende una banda affidabile per individuare questi oggetti. È tuttavia possibile che un AGN abbia $N_{H}>10^{23}$ cm$^{-2}$; in questo caso esso è **Compton-thick** e anche le emissioni nel hard X sono oscurate, assieme a quelle nell'ottico. Questo genere di AGN è osservabile solo nel medio infrarosso.
### BL Lac
Gli AGN di classe **BL Lac** sono caratterizzati da uno spettro continuo nell'ottico privo di righe, da una luminosità molto variabile e un alto grado di [[polarizzazione]] della radiazione. Il nome proviene dall'AGN prototipo BL Lacertae.
### Blazar
Si dicono **blazar** AGN con luminosità elevatissime. Sono di fatto AGN radio-loud con uno dei getti relativistici puntati esattamente verso di noi. Gli oggetti BL Lac sono un tipo di blazar.
### Morfologia
Gli AGN non sono distribuiti uniformemente in galassie di ogni [[Classi galattiche|genere]]. I nuclei di Seyfert si trovano preferenzialmente nelle spirali dei primi tipi, ma non nelle ellittiche o lenticolari, mentre i LINER si trovano ovunque. I nuclei [[Galassia starburst|starburst]] sono più comuni nelle spirali di tardo tipo.
## Modello unificato
Sebbene esistano numerose categorie di AGN, con una fenomenologia alquanto variegata, è stato possibile unire tutti questi tipi in un singolo modello unificato che ha sono due possibili oggetti.

![[AGN Unificato.png]]

Le caratteristiche di queste modello sono le seguenti:
1. Il centro di un AGN è composto da un [[buco nero]] circondato da un [[disco di accrescimento]]. Se il buco nero ruota, esso emette anche getti di elettroni relativistici in corrispondenza dell'asse di rotazione. Questi getti, assieme al campo magnetico ad esso associato, possono creare i lobi radio.
2. Una regione detta **Broad Line Region** (BLR) di dimensioni inferiori ai 0.01 [[Parsec]], composta da nubi di gas caldo in moto molto veloce (nell'ordine dei $\sim10^{4}$ km/s) e di densità e temperature sufficientemente alte da generare le righe osservate nello spettro degli AGN di tipo 1.
3. Una regione toroidale composta di polveri, di dimensioni di circa un $\sim1$ parsec che circonda il buco nero centrale e la BLR, oscurandone l'emissione su un grande angolo solido.
4. Una regione detta **Narrow Line Region** (NLR), di dimensioni di circa $\sim100$ parsec, composta di nubi calde principalmente gassose in modo simile alla BLR ma con delle polveri e con moto più lento e densità minore. Queste generano le righe strette e proibite negli AGN meno luminosi.

Tutte queste distanze fanno riferimento ad un buco nero centrale di massa $\sim10^{8}M_{\odot}$. Buchi neri più o meno massivi cambiano le distanze.

Usando questo modello, è possibile spiegare i vari tipi di AGN in funzione dell'angolo di osservazione:
1. Osservando l'AGN quasi "di piatto", ossia con il disco di accrescimento quasi perpendicolare all'osservatore, si possono osservare le linee large dell BLR, le linee strette della NLR e anche il continuo blu del disco di accrescimento esteriore. In altre parole, osserviamo un AGN di tipo 1.
2. Se si osserva invece "di taglio", ossia attraverso il toro oscurante che cinge il disco di accrescimento, si vedranno solo le righe strette. Si vedrà dunque un AGN di tipo 2.
3. Osservando l'AGN direttamente in direzione del getto di elettroni (ossia perfettamente perpendicolare al disco), si osserva un blazar, la classe di oggetti più luminosi dell'universo. Ciò è dovuto al fatto che il beaming relativistico amplificano l'emissione continua tanto da rendere invisibili le righe larghe e strette.
### Giustificazione
Assumere la presenza di un oggetto tanto raro ed estremo quanto un buco nero supermassivo richiede una giustificazione forte. In realtà, esistono numerose prove a favore di questa teoria:
1. Gli unici processi noti che riescono a raggiungere un'efficienza di generazione di energia di $\eta\simeq0.1$ sono l'annichilazione di [[Materia]] e [[antimateria]] e la caduta di materia in un buco nero. L'annichilazione materia/antimateria è irragionevole su scale così grandi, così rimane solo la possibilità di un buco nero.
2. Si osservano fenomeni associati a velocità relativistiche (come gli oggetti superluminali) e la semplice formazione stellare non è capace di produrre moti a tale velocità, nemmeno in casi anomali.
3. La presenza di lobi radio di dimensioni così grandi richiede un'emissione stabili in tempi scala di $\sim10^{6}$ anni. La presenza di un buco nero supermassivo roteante è una spiegazione piuttosto naturale.
4. La variabilità in tempi brevi suggerisce la presenza di un oggetto compatto. I tempi di variabilità diminuiscono aumentando le frequenze e nei raggi X si arrivano a osservare tempi scala nei $\sim30$ minuti. Dato che l'informazione si muove alla [[velocità della luce]] e che l'informazione deve propagarsi per tutta la sorgente per variare in modo significativo, si ha che per una sorgente di raggio $D$ il tempo di propagazione dell'informazione è $\Delta t \simeq D/c$. Con $\Delta t\sim30$ minuti, si ha $D\sim4$ AU, che è dell'ordine di grandezza del raggio di Schwartzschild di un buco nero di $10^{8} M_{\odot}$.
5. Il [[limite di Tolman-Oppenheimer-Volkoff]] ci dice che qualunque oggetto più massivo di $\sim2-3M_{\odot}$ risulta instabile per collasso in buco nero se viene compresso a dimensione paragonabili al proprio raggio di Schwartzschild, dato che la pressione in quelle condizioni genera attrazione gravitazionale, rendendo impossibile per l'oggetto resistere alla propria gravità. Nel caso di un buco nero supermassivo, la densità del precursore scala come $M^{-2}$, quindi le interazioni nucleari forti non possono avere un ruolo nell'evitare un collasso. Ciò rende difficile accettare alternative al di là di un buco nero supermassivo.
6. È stata osservata una riga di fluorescenza $K\alpha$ del ferro nei raggi X che risulta distorta in modo anomalo e asimmetrico. Un modello di disco di accrescimento è in grado di spiegare bene questo comportamento, sfruttando il fatto che le parti interne del disco sono soggette a maggiore [[Redshift]] gravitazionale, a cui si sovrappone il redshift Doppler dovuto alla rotazione. Ciò dimostra che devono per forza esistere campi gravitazionali estremi nel centro di un AGN, che si trovano solo in presenza di un buco nero.

Strettamente parlando non è *impossibile* formulare teorie che spiegano l'esistenza degli AGN in funzione di oggetti esotici dal raggio *appena* superiore al loro raggio di Schwartzschild (come una [[stella strana]]) e non è dunque rigorosamente possibile usare gli AGN come una prova definitiva dell'esistenza dei buchi neri. Tuttavia, l'ipotesi di un buco nero è di gran lunga la più naturale e semplice e se il rasoio di Occam non mente, è anche la più affidabile.
## Relitti
Gli AGN hanno un'aspettativa di vita limitata. Per esempio, i quasar hanno tempi di vita nell'ordine dei $10^{7}$ anni. È dunque ragionevole domandarsi che cosa rimane degli AGN dopo la loro dipartita.

In alcuni casi abbiamo misure pressoché dirette che ci danno una risposta: nel caso del centro di M84, si osserva un disco di gas in rotazione Kepleriana ($V\propto 1/\sqrt{r}$) che rileva la presenza di un [[oggetto massivo oscuro]] (MDO, *massive dark object*) al suo centro, la cui massa viene stimata dalla curva di rotazione del gas.

Nella maggior parte dei casi non siamo così fortunati. Più in generale, le osservazioni dei nuclei di ellittiche e bulge di spirali vicine risultano nel notare un debole picco di luminosità al centro della galassia, la cui ragione può essere ricondotta ad un MDO che distorce le orbite delle stelle circostanti, avvicinandole al centro. L'effetto, purtroppo, è troppo modesto per essere conclusivo ed è possibile che si tratti solo di peculiarità (tra l'altro neanche improbabili) della distribuzioni di velocità delle stelle. Una campagna osservativa del Hubble Space Telescope ha permesso di compiere numerose misure della massa di MDO al centro di molte galassie vicine e si è concluso che questa è sorprendentemente correlata con la massa della componente sferoidale della galassia e ancora meglio con la sua distribuzione di velocità centrale.

Queste misure ci dicono che è ragionevole interpretare gli MDO come relitti dell'attività quasar che oggi sono osservati in quiescenza. Tuttavia, le correlazioni hanno anche altre importanti conseguenze:
1. Tutte le galassie con un bulge significativo hanno avuto una fase da AGN o quasar.
2. I quasar, che corrispondono agli MDO più grandi, sono da associare alle galassie ellittiche.
3. La proporzionalità tra massa della galassia (o del bulge) e del MDO suggerisce che la maggior parte dell'attività da AGN sia accaduta durante la formazione della galassia.

La proporzionalità è particolarmente importante: dato che dalla [[relazione di Tully-Fisher]] e dalla [[relazione del piano fondamentale]] abbiamo una relazione tra massa di una galassia e la sua luminosità, possiamo dunque creare una relazione tra la massa di un AGN e la luminosità della galassia, $P(M_{BH}|L_{bul})$. Conoscendo anche la funzione di luminosità del bulge $\Phi(L_{bul})$, possiamo stimare la distribuzione delle masse dei buchi neri fossili nelle galassie locali; tale funzione si dice *funzione di massa* e vale
$$\Phi(M_{BH})=\int_{0}^{\infty}P(M_{BH}|L_{bul})\Phi(L_{bul})dL_{bul}$$
e la densità di massa è
$$\rho_{BH}=\int_{0}^{\infty}M_{BH}\Phi(M_{BH})dM_{BH}\simeq3-5\times10^{5}M_{\odot}Mpc^{-3}$$
Ci si può anche chiedere se la funzione di massa sia compatibile con l'attività AGN attraverso tutta la storia cosmica. Considerando una regione molto grande dell'universo, si ha che l'energia totale emessa da tutti gli AGN $E_{AGN}$ durante tutta la storia cosmica, se attribuibile interamente a causa dell'accrescimento di massa $M_{acc}$ sui buchi neri, dovrebbe essere 
$$E_{AGN}=\eta \dot{M}_{acc}c^{2}$$
con $\dot{M}_{acc}$ la variazione di massa nel tempo, ossia il tasso di accrescimento. La massa dei buchi neri invece dovrebbe essere
$$\dot{M}_{BH}=(1-\eta)\dot{M}_{acc}$$
Queste equazioni ci permettono di mettere in relazione la luce emessa dagli AGN (che è un integrale della funzione di luminosità lungo la storia cosmica) e la densità di massa in buchi neri, che si ottiene integrando la loro funzione di massa. Questa relazione mette dei vincoli sulla storia cosmica degli AGN.

[^1]: Le classi di AGN X sono sostanzialmente misure di oscuramento più che luminosità.